Art. 1 - Denominazione, sede e definizioni
È costituita l'associazione culturale studentesca “POuL” - “Politecnico Open unix Labs” (entrambe le diciture sono valide e alternative), d'ora in avanti per brevità “l'Associazione”.
La sede dell'Associazione è sita nel polo di Milano Leonardo del Politecnico di Milano.
È definita "Giornata di Redazione", d'ora in avanti GDR, l'attività a cadenza settimanale organizzata dai Soci del POuL al fine di coordinare attivita' e contenuti dell'associazione.
 
Art. 2 - Scopo
L'Associazione ha per obiettivo:
-       contribuire alla promozione e allo sviluppo del software Open Source, del Free Software e dei formati aperti;
-       favorire l'uso di applicazioni Open Source e Free Software in alternativa a quelle proprietarie;
-       organizzare laboratori, stage, gruppi di ricerca e di studio sulle tematiche del software Open Source, del Free Software e dei formati aperti;
-       pubblicare e diffondere materiale informativo, didattico, critico e saggistico;
-       organizzare e partecipare a conferenze, seminari e manifestazioni, per la promozione dei principi dell'Associazione e come invito all'elaborazione di idee innovative;
-       aprire forme di collaborazione con altri enti, associazioni o realtà istituzionali per portare avanti i propri principi;
-       promuovere in generale una cultura improntata all'esperienza diretta, alla libera circolazione delle informazioni, al rifiuto dell'autoritarismo, alla promozione del merito e al rifiuto di restrizioni di razza, colore, sesso, religione, estrazione sociale.
 
Art. 3 – Durata
La durata dell'Associazione è illimitata; l'Associazione potrà essere sciolta con delibera dell'Assemblea dei soci.
 
Art. 4 - Domanda di ammissione
E' costituito il Registro Unico dei Membri (RUM) composto delle seguenti sezioni
        -    Soci con Diritto di Voto
        -    Soci Ordinari
        -    Soci Onorari
Possono far parte dell'Associazione, in qualità di Soci Ordinari, le persone che ne facciano richiesta all'assemblea dei soci e che soddisfino i requisiti espressi all'articolo 6.
Possono far parte dell'Associazione in qualità di Soci con Diritto di Voto, i Soci Ordinari che ne facciano richiesta all'Assemblea dei Soci, se in possesso di adeguati requisiti espressi nell'articolo 7

Art 6 - Requisiti dei soci ordinari
 -    Essere studente del Politecnico di Milano.
 -    Aver approvato lo statuto e lo scopo dell'Associazione.
 
Art 7 - Requisiti dei soci con Diritto di Voto
-    Essere soci dell'Associazione.
-    Aver partecipato ad almeno 4 GDR.

Art. 8 - Diritti dei soci ordinari
I Soci ordinari hanno:
-    Diritto di espressione nell'Assembea dei Soci.
-    Diritto alla frequenza degli spazi eventualmente assegnati all'Associzione.

Art. 9 - Diritti dei Soci con Diritto di Voto
I Soci con Diritto di Voto hanno:
-    I Diritti espressi nell'articolo 5.
-    Diritto di voto all'Assemblea dei Soci.



Art. 10 – Doveri dei soci ordinari
Tutti i Soci sono tenuti a rispettare le norme del presente Statuto e le norme etiche di cui l'Associazione si fa promotrice, secondo le deliberazioni assunte dagli organi preposti.
In caso di comportamento difforme, che rechi pregiudizio agli scopi o al patrimonio dell'associazione o che sia lesivo della dignità personale, il Consiglio Direttivo dovrà intervenire ed applicare le seguenti sanzioni: richiamo, radiazione dall'Associazione.

Art. 11 - Doveri dei soci votanti
Il socio con diritto di voto ha gli stessi obblighi del socio ordinario. Inoltre, il socio deve partecipare con profitto alle GDR.

Art. 12 - Decadenza dei soci ordinari
I Soci cessano di appartenere all'Associazione nei seguenti casi:
-    dimissione volontaria.
-    decadenza dei requisiti sopra citati.
-    radiazione deliberata dal Consiglio Direttivo (in caso di grave violazione dello statuto).
Il Socio radiato non può essere riammesso nell'Associazione senza l'approvazione unanime del Consiglio Direttivo.

Art. 13 Decadenza dei soci votanti
-    decadenza da socio ordinario.
-    dopo 4 assenze consecutive alle GDR. In questo caso può riacquistare il suo status alla prima GDR a cui partecipa dopo la sua decadenza.


Art. 14 - Organi
Gli organi sociali sono:
-    l'Assemblea dei Soci
-    il Consiglio Direttivo
 
Art. 15 – Assemblea dei Soci
L'Assemblea dei Soci è composta da tutti i soci, solo i Soci con Diritto di Voto possono prendere parte alle votazioni. Essa è convocata, con delibera del Consiglio Direttivo, almeno una volta all'anno in via ordinaria, ed in via straordinaria quando sia necessaria o sia richiesta dal Consiglio Direttivo. 
La convocazione va fatta almeno 3 giorni prima della data dell'assemblea, mediante notifica sulla mailing list ufficiale dell'Associazione e va preceduta dalla preconvocazione, che consiste nella possibilità dei soci di contribuire alla scelta del giorno in cui va effettuata l'assemblea attraverso mezzi informatici. La preconvocazione va fatta almeno 5 giorni prima della convocazione.
Inoltre l'assemblea può essere convocata dalla maggioranza assoluta dei soci con Diritto di Voto previa raccolta firme.
Delle delibere assembleari deve essere redatto il relativo verbale.
 
Art. 16 - Compiti dell'assemblea
L'Assemblea deve essere convocata almeno una volta all'anno per:
-        deliberare la programmazione dell'attività futura;
-        deliberare in merito alle eventuali modifiche dello Statuto;
-        eleggere il Consiglio Direttivo;
-        deliberare in merito al rapporto con altre associazioni e organi istituzionali;
 
All'apertura di ogni seduta l'assemblea elegge un Presidente ed un Segretario che dovranno sottoscrivere il verbale finale.
 
Art. 17 - Validità assembleare
L'Assemblea è validamente costituita in prima convocazione con la presenza della maggioranza assoluta del Consiglio Direttivo e delibera validamente con voto favorevole della maggioranza dei Soci con Diritto di Voto presenti; in caso di parità prevale il voto del Presidente.
Ogni socio con Diritto di Voto può, nel periodo compreso tra la convocazione dell'Assemblea e l'Assemblea stessa, delegare a una sola persona l'espressione del suo voto, o proporre il suo voto nella mailing list ufficiale.
Il Consiglio Direttivo può eventualmente decidere la ridiscussione di una delibera a seguito di un significativo numero di pareri contrastanti adeguatamente motivati.
 
Art. 18 - Consiglio Direttivo
Il Consiglio Direttivo è composto da tre consiglieri eletti dall'Assemblea dei Soci: il Presidente, il Vicepresidente ed il Segretario.
Tutti gli incarichi sociali si intendono esclusivamente a titolo gratuito.
Il Consiglio Direttivo rimane in carica 1 (un) anno ed i suoi componenti sono rieleggibili.
Le delibere verranno adottate a maggioranza. In caso di parità prevarrà il voto del Presidente.

 
Art. 19 - Dimissioni
Nel caso in cui, per qualsiasi ragione, durante il corso dell'esercizio venissero a mancare uno o più Consiglieri, i rimanenti provvederanno alla convocazione dell'Assemblea dei soci per surrogare i mancanti.
I nuovi Consiglieri rimarranno in carica fino alla naturale scadenza del Consiglio Direttivo.
Il Consiglio Direttivo dovrà considerarsi sciolto e non più in carica qualora, per dimissioni o per qualsiasi altra causa, venga a perdere la maggioranza dei suoi componenti. 
[Il Consiglio Direttivo è da considerarsi sciolto e non più in carica in caso di Votazione di Sfiducia da parte dei Soci Votanti con un quorum del 50% più uno.]
In caso di scioglimento del Consiglio Direttivo l'Assemblea dei Soci viene automaticamente convocata (entro breve tempo) con il compito di eleggere i nuovi Consiglieri.
 
Art. 20 - Convocazione del Consiglio Direttivo
Il Consiglio Direttivo si riunisce ogni volta che il Presidente lo ritenga necessario, oppure che ne sia fatta richiesta da almeno due Consiglieri.
 
Art. 21 - Compiti del Consiglio Direttivo
Sono compiti del Consiglio Direttivo:
-        fissare le date delle Assemblee dei soci da indire almeno una volta all'anno;
-        dare attuazione alle decisioni dell'Assemblea dei Soci;
-        rappresentare l'Associazione nei rapporti con enti esterni (salvo deleghe presentate ed approvate preventivamente);
-        farsi carico delle procedure di richiamo e radiazione dei soci.
 
Art. 22 - Il Presidente
Convoca e presiede il Consiglio Direttivo, sottoscrive tutti gli atti amministrativi compiuti dall'Associazione.
Dura in carica 1 (un) anno.
 
Art. 23 - Il Vicepresidente
Il Vicepresidente sostituisce il Presidente in caso di sua assenza o impedimento temporaneo ed in quelle mansioni nelle quali venga espressamente delegato.
 
Art. 24 - Il Segretario
Il Segretario:
-        redige i verbali delle riunioni o ne incarica un socio tramite delega diretta;
-        aggiorna e custodisce il registro Unico dei Membri(RUM);
-        attende alla corrispondenza;
-        si occupa delle ulteriori formalità previste per legge.
 
Come Tesoriere:
-        cura l'amministrazione dell'Associazione;
-        si incarica della tenuta di eventuali libri contabili;
-        riscuote ed effettua pagamenti previo mandato del Consiglio Direttivo;
-        verifica la corretta gestione sul piano economico-finanziario e controlla le operazioni contabili intraprese dall'Associazione.
 
Art. 25 – Patrimonio
Le risorse economiche dell'associazione sono costituite da:
-        finanziamenti ottenuti dall'ateneo;
-        donazioni;
-        autofinanziamenti.
 
L'Associazione non ha scopo di lucro. Durante la vita dell'Associazione non potranno essere distribuiti, anche in modo indiretto, avanzi di gestione, nonché fondi, riserve o capitale.
 
Art. 26 - Scioglimento
Lo scioglimento dell'Associazione è deliberato in prima istanza dall'Assemblea dei Soci con l'approvazione di almeno 4/5 dei soci.
L'Assemblea, all'atto di scioglimento dell'Associazione, delibererà in merito alla destinazione dell'eventuale residuo attivo del patrimonio dell'Associazione.

Art. 27 - Norme Finali
Per tutto quanto non espressamente previsto dal presente Statuto valgono le norme di ateneo del Politecnico di Milano.
 
 
Letto, approvato e sottoscritto a Milano in data TODO
 

